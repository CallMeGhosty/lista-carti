La Vulturi  este o nuvelă realistă, care are ca temă lupta pentru apărarea fiinţei naţionale şi pentru afirmarea conştiinţei naţionale, fiindcă tratează evenimentele momentului mişcării de la 1821 a lui Tudor Vladimirescu, ca moment al Revoluţiei burghezo-democrate, ca moment al luptei pentru câştigarea independenţei naţionale şi sociale.
Ideea este că libertatea socială şi independenţa naţională se dobândesc şi se păstrează cu multe jertfe şi suferinţe. In acest sens, nuvela tratează viaţa unui personaj, simbol al poporului român — Dănilă, starostele ciobanilor din satul La Vulturi, de pe Valea lablanicioarei. Viaţa acestuia este brăzdată, ca şi viaţa poporului român, de multe valuri de amărăciune. De trei ori şi-a făcut, în tinereţe, un rost şi o stare, de trei ori totul a fost distrus de puhoiul străinilor, care au năvălit în ţară. Soarta lui Dănilă este o imagine a destinului poporului român, jefuit fără milă de tătari şi de turci, de unguri şi de austrieci, de greci, cazaci, poloni.
Agripina, fiica lui Dănilă, se căsătorise cu Păun Ozun, unul dintre vitejii, care s-au alăturat lui Tudor Vladimirescu. El a plecat, împreună cu zece flăcăi înarmaţi şi pregătiţi de Dănilă, ca să lupte împotriva jugului otoman şi a jafului fanariot, fiindcă erau „toţi copii de munte, cu bunăştiinţă într-ale flintei".
Tema, eroii, conflictul, subiectul sunt luate din realitatea social-istorică. Păun Ozun plecase la luptă îndemnat de Dănilă, ca să-1 ajute pe Tudor Vladimirescu. Dănilă a aflat că Tudor Vladimirescu a pus stăpânire pe Bucureşti, că boierii i s-au supus, dar n-a mai primit de mult nici o veste şi toţi erau îngrijoraţi. Viaţa se scurgea în sat liniştită. Agripina făcea de mâncare la copii, când a auzit pocnete de pistoale şi strigăte : „Fugiţi!Fugiţi! Vin turcii!." Agripina îşi ia copiii, adică pe Vlad, Măriuca, Păunaş, şi, cu un efort disperat, urcă muntele Scripetele pieptiş, până la stâna lui Dănilă, spre a-şi pune copiii la adăpost.
Nuvela are un caracter realist, fiindcă Agripina şi Păun Ozun sunt eroi tipici în împrejurări social-istorice tipice pentru neamul românesc de la începutul secolului al XIX-lea. Scriitorul adoptă o atitudine critică faţă de expansiunea imperiilor turc, rus şi austro-ungar, care doreau să-şi extindă puterea asupra principatelor române. Arta prozatorului constă în felul în care el redă această realitate social-istorică, prin gândurile şi sentimentele trăite de eroii săi.

La Vulturi! este un nume simbolic al unei nuvele simbolice. Vulturii reprezintă cele trei imperii — turc, rus şi austro-ungar — care sfâşiau poporul român, aşa cum vulturii din nuvelă l-au sfâşiat pe Păunaş. In acest context simbolic, aşa cum satul a fost atacat de turci, tot aşa ţara a fost jefuită sistematic de tâlharii organizaţi în hoarde: turci, tătari, unguri, austrieci, greci, cazaci, poloni, ruşi, evrei, germani.
Aşa cum Agripina se ascunde pe poteca de munte şi-şi salvează copiii, tot aşa ţara şi-a ascuns în munţi fiii, adică poporul român, şi 1-a ajutat să supravieţuiască. Aşa cum Agripina face eforturi disperate pentru a supravieţui, tot aşa Ţara Românească va face un efort disperat, pentru a scăpa de lipitorile fanariote, de tâlharii turci, de grecii conduşi de Ipsilanti, de ruşi, de unguri sau de austrieci.
Moş Dănilă ia buciumul şi sună „Alergaţi, ciobani!", coboară, împreună cu ceilalţi păstori, în poiana unde fusese ascuns Păunaş, vede penele care arătau lupta dintre vulturi şi, căzut în genunchi, se roagă lui Dumnezeu, nu pentru el, ci pentru întregul popor român, fiindcă numai Dumnezeu putea să pună un sfârşit acestui continuu martiraj al neamului românesc. Moş Dănilă este un personaj simbolic, un prototip al omului carpato-dunărean, care a supravieţuit cu greu timp de două milenii, dând dovadă de sacrificiu, de dragoste faţă de ţară. Românii au trebuit să ducă un război permanent în toate părţile, pentru a-şi păstra fiinţa naţională, pentru a-şi afirma conştiinţa naţională şi creştină ortodoxă împotriva ucenicilor satanei.
Nuvela aduce o imagine a satului şi a ţăranului român de la începutul secolului trecut, silit mereu să refacă ceea ce au dărâmat năvălitorii.
Tema, eroii, conflictul şi subiectul sunt construite pe o continuă corespondenţă între planuri, printr-o continuă sugerare a generalului prin particular, printr-o continuă exprimare a adevărului istoric, prin viaţa unor eroi. Roirea continuă a vulturilor deasupra satului sugerează permanenta ameninţare a vulturilor imperiali, care au aşteptat tot timpul ca nişte păsări de pradă să sfâşie principatele române.
Curgerea apei lablanicioarei sugerează scurgerea vieţii şi nu întâmplător ea curge pe lângă casa lui Păun Ozun şi a lui Moş Dănilă.
Faptul că turcii, duşmanii ţării, au ajuns până aici în munţi, arată cât de adânc era lovită ţara şi cât de adânc era jaful practicat asupra poporului român.

La Vulturi! este o nuvelă cu caracter romantic, fiindcă tema, eroii, conflictul şi subiectul au la bază sentimentul dragostei faţă de ţară.
Păun Ozun, soţul Agripinei, care pleacă, însoţit de o ceată de voinici, să-1 sprijine pe Tudor Vladimirescu, este un erou romantic şi împrejurările social-istorice pot fi considerate excepţionale. Chiar Dănilă, prin faptul că-şi reface de trei ori gospodăria distrusă este un personaj excepţional prin tenacitatea, răbdarea, iscusinţa, bărbăţia, cu care luptă pentru destinul său, dar şi pentru destinul naţional.
Numele satului La Vulturi este semnificativ pentru refugiul în natură, al celor ce locuiesc aici, pentru vitejia şi curajul cu care luptă, ca să-şi agonisească existenţa. Satul este el însuşi comparat de scriitor cu un cuib de vulturi.
Agripina este tipul femeii de la ţară. îşi iubeşte copiii, duce greul gospodăriei, are simţul obligaţiilor şi îndatoririlor ce-i revin. Ştie să găsească cea mai bună soluţie la venirea turcilor, pentru a-şi salva copiii. Ea este şi o eroină romantică, prin efortul excepţional pe care-1 face şi trăieşte intens, cu tenacitate, întâmplarea dramatică a năvălirii turcilor în ţară. Evocarea trecutului glorios într-o formă indirectă, dar şi destinul tragic al poporului român transformă nuvela într-o meditaţie pe tema destinului uman.
Există o profundă unitate între destinul tragic al lui Dănilă, al lui Tudor Vladimirescu, al lui Păunaş şi al poporului român. Trăsăturile morale ale eroilor pun în evidenţă trăsăturile morale ale poporului român: vitejia şi curajul — prin Păun Ozun şi Tudor Vladimirescu, răbdarea şi tenacitatea — prin Dănilă, dragostea şi devotamentul — prin Agripina. Nădejdea şi credinţa în Dumnezeu sunt bine exprimate prin acea rugăciune din final: „—Pune un hotar, Stăpâne, nenorocirii noastre! Ajungă Sfinţiei Tale atâta jertfa!", rostită de Dănilă.
Cititorul trebuie parcă să-şi răspundă în final la cuvintele lui Lucian Blaga: „Oare vitregia vieţii nu constituie tocmai piatra de încercare a adevăratelor caractere?" şi să înveţe, de la eroii lui Gala Galaction, cum să se comporte în faţa destinului tragic al poporului din care face parte.

Stilul lui Gala Galaction este poetic; metaforele împodobesc textul: „acest cuib de vulturi", „o cunună de securi", „ochi de flacără", „aripile negre ale pădurilor de brad", „fiorul nenorocirii", „laptele meu e acum foc şi otravă".
Unele metafore au o construcţie mai deosebită, vădind maturitatea artistică a scriitorului: „Gânduri-gânduri — nori şi corbi — treceau prin cugetul lui Dănilă", „Gurile de secure ale Scripetelui muşcând din cerul albastru". Metaforele, ca şi metonimiile, au de multe ori rolul de a surprinde trăirile interioare ale eroilor. Astfel, când Agripina face efortul disperat de a urca muntele, ea trăieşte o serie de senzaţii, exprimate prin metonimii de tipul substituţiei cauzei cu efectul: „Munţii se învârtiră cu ea şi toată greutatea trupului i se răsturna în cap", „Copacii din jur zvâcneau şi începeau să se facă roşii", „i-o plesni inima-n piept", „gândurile i se topeau în cap", „bătăile inimii erau bolovani încinşi", „In pieptul ei ardea toată pădurea", „Cu pumnii îşi vâra ochii în cap". Alte metonimii au rolul de a stabili o relaţie între realitatea socială şi trăirile lui Dănilă: „Gospodăria lui şi tot satul cu ea s-au zvârcolit în flăcări, dacă o fi să ne ceară pielea, o să Ie-o vindem cât vom putea mai scump ". Năvălirea turcilor este redată tot prin mai multe metonimii: „prăpăstiile rostogoliră un ropot de pistoale", „coame de cai izbucniră într-o clipă şi în fiecare coamă câte un cap de turc". Textul are şi o serie de termeni specifici satului muntean, care îi dau un anumit specific local: „sădile", „zăplan", „venetic", „ghenarie", „smaciat", „pirostrii", „chisnea", „schimele", „ţăpure". Epitetele au o valoare sugestivă şi se împletesc cu asonante şi aliteraţii: „ploi putrede", „dincolo de odorul adormit", „clocotul ceaunului". Sunt utilizate şi simboluri. Astfel, Păunaş este pentru Dănilă „berbecelul cel mai drag", iar pentru autor, când un trandafir, când un bujor frânt. Procedeele artistice, utilizate de Gala Galaction, au un rol profund funcţional în text şi ele dovedesc, pe de o parte, maturitatea şi măiestria artistică a scriitorului, iar, pe de altă parte, pro¬funda sa aderenţă la realism.
